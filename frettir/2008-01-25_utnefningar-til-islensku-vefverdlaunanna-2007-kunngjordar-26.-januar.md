---
title: Útnefningar til Íslensku vefverðlaunanna 2007 kunngjörðar 26. janúar
url: http://svef.is/frett/item282/Útnefningar_til_Íslensku_vefverðlaunanna_2007_kunngjörðar_26__janúar
timestamp: 2008-01-25T11:05:00.000Z
image: 
---

# Útnefningar til Íslensku vefverðlaunanna 2007 kunngjörðar 26. janúar

Útnefningar til Íslensku vefverðlaunanna 2007 verða tilkynntar laugardaginn 26\. janúar. Dómnefnd Vefverðlaunanna 2007 vinnur nú hörðum höndum að því að skera úr um það hvaða vefir sem tilnefndir voru fyrir 18\. janúar verði útnefndir. Alls verða fimm vefir útnefndir í hverjum flokki.

Dómnefndin hefur átt erfitt verk fyrir höndum síðustu daga við að skoða og meta alla þá vefi sem tilnefndir voru til Íslensku vefverðlaunanna 2007\. Það er greinilegt að metnaður íslenskra fyrirtækja í vefmálum er mikill og margir vefir koma til greina.

Dómnefndin starfar á mjög málefnalegan hátt og hefur til hliðsjónar þær leiðbeiningar sem Stjórn SVEF setti fyrir í upphafi og [má lesa um hér](/vefverdlaun-2007/adferdarfraedi/). Dómnefndin er skipuð alls fimm einstaklingum ásamt varamönnum svo tryggt er að maður kemur í manns í þeim tilfellum þegar tiltekinn dómari er vanhæfur, en slík tilfelli geta alltaf komið upp.

Það verður spennandi að sjá hvaða vefsíður hljóta útnefningarnar til Vefverðlaunanna 2007\. Allir útnefndir vefir munu fá tækifæri til að skarta merki Vefverðlaunanna 2007 sem SVEF mun útvega. Verðlaunaafhendingin sjálf fer svo fram föstudaginn 1.febrúar þegar vinningshafarnir í hverjum flokki verða opinberaðir.
