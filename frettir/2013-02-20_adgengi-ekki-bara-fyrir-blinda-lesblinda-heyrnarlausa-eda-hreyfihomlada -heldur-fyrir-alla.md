---
title: Aðgengi – ekki bara fyrir blinda, lesblinda, heyrnarlausa eða hreyfihömlaða, heldur fyrir alla.
url: http://svef.is/frett/item4169/A%C3%B0gengi_%E2%80%93_ekki_bara_fyrir_blinda,_lesblinda,_heyrnarlausa_e%C3%B0a_hreyfih%C3%B6mla%C3%B0a,_heldur_fyrir_alla_/
timestamp: 2013-02-20T21:10:00.000Z
image:
---

# Aðgengi – ekki bara fyrir blinda, lesblinda, heyrnarlausa eða hreyfihömlaða, heldur fyrir alla.

Þessi grein er sú fyrsta í röð greina sem fjalla um aðgengismál. Höfundar eru Birkir R. Gunnarsson og Sigrún Þorsteinsdóttir en þau eru með reyndustu sérfræðingum Íslands í aðgengismálum.
Í vefgeiranum hafa menn oft sett eins konar samasem merki milli þess að hafa vefsíður aðgengilegar og að blindir notendur geti notað þær með talgervli og skjálestrarhugbúnaði. Fyrir mörgum árum síðan var kannski soldið til í þessum hugmyndum, en með tilkomu alþjóðlegrar stöðlunar, bætts hug- og vélbúnaðar, leitarvéla og farsímanotkunar hefur hugtakið aðgengi tekið á sig nýja mynd, og þýðir nú að sem allra flestir geti notað vefsíðu fyrirtækis burtséð frá fötlun, þekkingu eða þeim tækjum sem menn nota til að nálgast vefinn. Allt að 15% fólks í dæmigerðu vestrænu þjóðfélagi á við einhvers konar fötlun að stríða sem gerir þeim erfitt fyrir að nota vefsíður sem ekki eru unnar eftir aðgengisstöðlum og með þarfir allra í huga. Við gleymum því oft að allir eiga við einskonar "fötlun" að stríða í vissum aðstæðum. Menn eru bæði "sjónskertir" og "litblindir" þegar þeir skoða vefsíður úr farsímum með litlum skjá, "heyrnarlausir" þegar þeir eru að horfa á myndband í miklum hávaða, og skýr texti og skýr framsetning með góðri litamótstöðu gagnast ekki bara lesblindum og litblindum, heldur okkur öllum.

Að sama skapi eru "aðgengilegar vefsíður" Í huga margra einfaldar textasíður með svörtu letri og hvítum bakgrunni, myndlausar og óspennandi, eins konar „bakdyramegin" útgáfur af vefsíðum. Hugmyndafræðin er ekki ósvipuð því að láta fólk í hjólastól fara inn bakdyramegin í verslun til að sækja sér þjónustu í staðinn fyrir aðaldyrnar. Í dag eru lausnir fyrir aðgengilegri vefi byggðar inn í hönnunina, felldar inn í á fágaðan hátt, og staðlaðar þannig að auðvelt er að hanna flotta vefsíðu sem gagnast öllum. Það má því segja að rampar (aðgengilegar veflausnir) séu settir samhliða stiganum sem liggur að aðaldyrunum en á þann hátt að enginn tekur eftir. Ramparnir eru bara sjálfsagður hluti þess að sækja sér þjónustuna sem í boði er. Þjónustu sem á að vera (en er ekki alltaf) aðgengileg öllum. Vefsíður í dag eru ekki einungis upplýsingaveita um opnunartíma heldur eru þær andlit og ímynd fyrirtækis eða stofnunar, þjónustubæklingur, mikilvægt samskiptatæki og markaðstól.

Fyrir ófatlaðan einstakling er erfitt að setja sig í spor fólks sem ekki endilega hefur tök á að t.d. ferðast um langan veg til að fylla út umsókn. Fyrir marga er ekki svo einfalt að hoppa upp í bíl eða í strætó. Fatlaður einstaklingur getur þurft að fara sérstaka (fyrirfram pantaða) ferð, fá aðstoð við að fylla umsóknina út (í góðri trú um að viðkomandi starfsmaður eða aðstoðarmaður sé að kvitta undir rétta pappíra). Í dag (ef vel hefur verið hugað að aðgengismálum) á þessi sami einstaklingur að geta fyllt inn umsókn á vefsíðu og sent inn án aðstoðar. Nú eiga men líka möguleika á að fara að versla sér vörur og þjónustu í gegnum vefinn, þar sem áður var of erfitt fyrir þá að skipuleggja ferð í verslunaraðstöðu fyrirtækja, eða skoða sig þar um. Ef men geta markaðssett þjónustu sína eða lausnir til 10 til 20% fleiri notenda en áður með því að fylgja alþjóðlegum stöðlum, væri þá ekki skynsamlegt að skoða málið nánar?

Því miður er það auðvitað enn svo að ekki hafa allir jafnan aðgang. Oft er handvömm á því að gerðar séu nauðsynlegar úrbætur og oft er mikil vanþekking á þörfum notenda með fötlun. Við í bransanum heyrum gjarnan spurningar eins og t.d. hvort að blindir einstaklingar noti nokkuð Internetið? (Þeir gera það 100% sé efnið aðgengilegt). Hvort að heyrnarlausir einstaklingar lesi ekki bara texta á vefsíðum (íslenskan er ekki þeirra móðurmál, táknmálið er það). Hvort að þessi skringilega stafagerð í gulu og appelsínugulu sé ekki flott á vefsíðunni (sem 10% notenda með lesblindu og eða notendur með litskerðingu eða aldraðir eða sjónskertir geta ekki nýtt sér), eða hvort þessi blikkandi auglýsingarammi sé ekki flottur (þó hann geti valdið flogaköstum hjá notendum). Margir vita heldur ekki að hreyfihamlaðir eða blindir notendur geta ekki notað mús. Prófið einhvern tímann að nota vefsíður án músar í einn dag og sjáið hversu langt þið komist.

Að gera vefinn aðgengilegan þýðir að allir hafa aðgang að honum. Fatlaðir sem ófatlaðir, óvanir jafnt sem vanir. Það besta við að gera vef aðgengilegan er að Google og aðrar leitarvélar umbuna þeim. Google og blindir einstaklingar eru nefnilega dálítið svipaðir. Það sem blindur einstaklingur finnur, finnur Google nefnilega líka! Google er líka heyrnarlaus, getur leitað í textaskrá með innihaldi hljóðskrár eða myndbands, en skilur ekkert í margmiðlunarefninu sjálfu. Það vita líka fæstir að aðgengilegur vefur er ALLTAF notendavænni vefur ef rétt er að málum staðið.

Nú hefur landslagið breyst, sérstaklega hvað varðar vefsíður opinberra stofnanna. Skv. [yfirlýsingu íslensku ríkisstjórnarinnar frá 5. okt, 2012](http://www.innanrikisraduneyti.is/frettir/nr/28242) skulu opinberar vefsíður uppfylla kröfur Web Content Accessibility Guidelines (WCAG) staðalsins, útgáfu 2, samkvæmnisstig AA í janúar 2015. . Góður vilji er ekki lengur nægilegur, hysja þarf upp um sig buxur víðast hvar. Við erum á tímamótum og þurfum að huga að þessu mikilvæga málefni til að dragast ekki aftur úr nágrannalöndum okkar. Mikilvægt er að við séum samanburðarhæf og að notuð séu tól og tæki sem viðurkennd eru á alþjóðavísu. Hins vegar gefur smæð okkar og almenn upplýsingavæðing okkur einstakt tækifæri á að verða leiðandi þjóð á sviði aðgengismála, þar sem aðgengi að upplýsingasamfélaginu okkar verði til fyrirmyndar, og þekking okkar og skipulag jafnvel útflutningsvara. Hafa má í huga að reglugerð með sömu aðgengiskröfum á opinberar vefsíður innan Evrópusambandsins á að ganga í gildi í lok árs 2015. Ef þessi hugsjón á að verða að veruleika þurfum við að gera átak, taka til í okkar ranni, bíta á jaxlinn, og líta á aukavinnuna við að tryggja aðgengi að upplýsingatækninni sem fjárfestingu, samfélagslega ábyrgð og reglubundna skyldu, frekar en einhvers konar góðgerðarstarfsemi.

Til þess að koma boltanum af stað og stytta leiðina hyggjumst við birta á vefsvæði þessu greinar um grunnatriði sem má laga til að bæta aðgengi til muna, þó ekki svo að öll aðgengisvandamál verði leyst, heldur ættu þessi atriði að gefa góða innsýn í hvað þarf að gera svo að aðgengi verði betra.

Við ætlum okkur að skrifa sirka eina grein á mánuði um góð ráð, vinnuhætti og tól sem auðvelt er að taka upp, og getur bætt aðgengi að vefsíðunni ykkar til muna. Ef þið viljið læra sérstaklega um einstök atriði, eða hafið hugmyndir eða athugasemdir varðandi vefaðgengi almennt, getiði nú sent póst á glænýja netfangið okkar adgengi@svef.is. Við hlökkum til að heyra frá ykkur.

Enn eru til vandamál sem þarfnast sérþekkingar og snjallrar hugsunar til að leysa, en þá er mikilvægt að við gleymum því ekki að sjónvarpsfjarstýringin, síminn, ritvélin og skanninn eru öll tæki sem fundin voru upp sem lausn fyrir fólk með fötlun, en náðu svo gríðarlegum vinsældum meðal almennings. Eða að fyrsta fyrirtækið sem byggði fyrsta flokks aðgengi inn í farsíma sína og fartölvur án nokkurs aukakostnaðar fyrir notendur var Apple, og leiða má að því rök að það útskýri að hluta til gífurlega velgengni fyrirtækisins á síðustu árum.

SVEF veitir nú í fyrsta skipti verðlaun fyrir aðgengilegasta vefinn og er það ánægjulegt. Höfum verðlaunin í huga við þróun vefsvæða og rafrænnar þjónustu á komandi árum, ekki einungis fyrir fatlaða notendur, heldur alla notendur.
